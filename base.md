
# Üniversitenize hangi tarihler arasında e-devlet üzerinden kayıt yaptırabilirim?

Öğrencilerimiz, Elektronik Kayıt (E-Kayıt / E-Devlet Üzerinden)işlemlerini 19 - 21 Ağustos 2024 tarihleri arasında yapabileceklerdir. E-kayıt yapan öğrencilerin kesin kayıt süreçleri ile tamamalanmaktadır. E kayıt yapanlar öğrenci belgelerini E-Devlet üzerinden alabilirler. E-kayıt yapan öğrencilerin Üniversitemize geldiklerinde herhangi bir belge ibraz etmelerine gerek yoktur. Bu adrese e-­devlet şifresi ile girerek ‘E-Hizmetler’ sekmesinden açacakları sayfanın sonunda yer alan Yükseköğretim Kurulu Başkanlığı’ başlığı altındaki ‘Üniversite E-­‐Kayıt’ sekmesinden kayıt işlemlerini tamamlayabilirler.



# Üniversitenize gelerek şahsen kayıt yaptırabilir miyim?

Üniversitemize, kazandığınız Fakülte/Yüksekokul öğrenci işlerine şahsen gelerek 19-23 Ağustos 2024 tarihleri arasında kayıt yaptırabilirsiniz.



# Üniversitenize şahsen kayıt yaptıdığımda benden hangi belgeler talep edilmektedir?

1. Mezun olduğu ortaöğretim kurumundan aldığı diplomanın aslı veya onaylı örneği ya da yeni tarihli mezuniyet belgesi 
2. ÖSYM yerleştirme sonuç belgesi (Üzerinde yerleştiğiniz üniversite bilgileri olan belge) 
3. Aday ek puandan yararlanarak yerleştirilmiş ancak alanı diplomasında veya mezuniyet belgesinde belirtilmemişse, hangi okul ve alandan mezun olduğunu gösterir resmî belge (METEM programlarından mezun olanların diplomalarında okul adı olarak, diplomayı düzenleyen merkezin adı yazılmaktadır.)
4. 3 adet vesikalık ya da biyometrik fotoğraf



# Üniversitenizin hangi programları için e-Devlet üzerinden kayıt yapılmamaktadır?

E-devlet (Elektronik kayda) Eğitim Fakültesi’nin Resim-İş Öğretmenliği Programı, Spor Bilimleri Fakültesinin Antrenörlük Eğitimi Programı ve Bartın Meslek Yüksekokulu’nun Deniz ve Liman İşletmeciliği, Marina ve Yat İşletmeciliği programları dâhil edilmeyecektir.



# Üniversitenizi kazandım. Ancak liseden mezun olamadım. bütünleme/tek ders sınavına gireceğim. Üniversitenize kayıt yaptırabilir miyim?

Üniversitemiz programlarına kayıt hakkı kazanan ancak ortaöğretim kurumlarında, ön lisans programında veya lisans programlarında mezun aşamasında olup staj, bütünleme veya tek ders sınavına girecek adaylar 19 - 23 Ağustos 2024 tarihlerinde şahsen ya da noter vekaleti ile Üniversitemize geçici kayıtlarını yapacaktır. Bu adayların mezun olduklarına ilişkin belgelerini 31 Aralık 2024 Salı günü mesai bitimine kadar, Açık Öğretim Liseleri öğrencilerinden üniversitemize yerleşen adayların ise mezun olduklarına ilişkin belgelerini 31 Ocak 2025 Cuma günü mesai bitimine kadar Üniversitemize ibraz etmeleri halinde asıl kayıtları yapılacaktır. Bu tarihe kadar mezun olduklarını belgelemeyenlerin geçici kayıtları silinecek ve bu durumda olup belirlenen tarihlerde geçici kayıtlarını yaptırmayan adayların kayıtları yapılmayacaktır.



# Öğrenci numaramı nasıl öğrenebilirim?

E-devlet üzerinden e- kayıt süreci tamamladıktan sonra yine e-devlet üzerinden öğrenci belgesi sorgulama ekranından (https://www.turkiye.gov.tr/yok-ogrenci-belgesi-sorgulama) öğrenci numaranızı öğrenebilirsiniz.



# E-Devlet üzerinden kayıt yaptırdım Fakültenize herhangi bir evrak teslim etmem gerekiyor mu?

E-Devlet’ten kayıt yaptıran öğrencilerin kayıt için Üniversitemize gelmelerine ve herhangi bir belge getirmelerine gerek yoktur.



# Başka bir üniversitede Ön lisans programında devam eden aktif öğrenciliğim var Üniversitenizde bir Lisans Programına yerleştim, kayıt yaptırabilmem için önlisans kaydımı sildirmem gerekiyor mu?

# Hayır kayıt sildirmenize gerek yoktur. Aynı anda hem lisans hem de önlisans eğitimi alınabilmektedir.



# Başka bir Üniversitede Lisans Programında devam eden aktif öğrenciliğim var Fakülteniz Lisans Programına kayıt yaptırabilmem için kayıt sildirmem gerekiyor mu?

Başka bir yükseköğretim kurumunda örgün Lisans okuyan öğrenciler Fakültemize kayıt yaptırabilmeleri için daha önce kayıtlı bulundukları lisans programından kaydını sildirmesi gerekmektedir.



# E-devlet üzerinden kaydımı başarı ile yapıp yapamadığımı nasıl kontrol ederim?

E-devlet üzerinden "Üniversite E-Kayıt Belge Sorgulama" menüsünden sorgulama  yapabilirsiniz.



# Üniversitenize kaydımı yeni yaptım Üniversite Bilgi Yönetim Sistemine (UBYS) nasıl giriş yapabilirim?

Kaydınızı yaptırdıktan sonra https://ubys.bartin.edu.tr/ adresini ziyaret ediniz. Bu sayfaya ilk girişte kullanıcı adı olarak öğrenci numaranızı, şifre olarak T.C. kimlik numaranızı kullanacaksınız. Sayfaya girdikten sonra şifrenizi değiştirebilirsiniz.



# Üniversitenize yeni kayıt yaptırdım nasıl belge talebinde bulunabilirim?

Kaydınızı yaptırdıktan sonra https://ubys.bartin.edu.tr/ adresine giriş yapınız. Bu sayfaya ilk girişte kullanıcı adı olarak öğrenci numaranızı, şifre olarak T.C. kimlik numaranızı kullanacaksınız. Sayfaya girdikten sonra şifrenizi değiştirebilirsiniz. “Öğrenci Bilgi Ekranı” menüsünden “Belge Talebi” ikonuna tıklayarak öğrenci belgesi talebinde bulanabilir ve yine aynı ekran üzerinden e-imzalı belgelerinizi indirebilirsiniz.



# Üniversitenize yeni kayıt oldum E-devlet üzerinden öğrenci belgesi alabilir miyim?

Evet alabilirsiniz.



# Daha  önce  okumuş olduğum lisans programındaki başarılı derslerimden  nasıl muafiyet talebinde bulunabilirim?

E-Devlet üzerinden sonra Üniversitemize yeni kayıt yaptıran öğrencilerimizin farklı üniversitelerden aldıkları dersleri saydırarak muaf olabilmeleri için, diğer üniversitelerden aldıkları ders içeriklerini ve onaylı (ıslak imzalı veya e-imzalı veya doğrulama kodlu) transkripti dilekçelerine ekleyerek kayıtlı olduğu akademik birime En geç Ders Ekleme-Ders Sildirme haftasının sonuna kadar tarihine kadar teslim etmeleri gerekmektedir.



# Üniversitenizde İngilizce muafiyet sınavları ne zaman yapılmaktadır?

Zorunlu Hazırlık Sınıfları Yabancı Dil Muafiyet Yazılı Sınavı (İngilizce Öğretmenliği, İngilizce Mütercim ve Tercümanlık, İslami İlimler Programları İçin) 19 Eylül 2024 tarihinde yapılacaktır. Zorunlu Hazırlık Sınıfları Yabancı Dil Muafiyet Sınavı Başvuru Formu: https://cdn.bartin.edu.tr/oidb/08a00667f60167d7b8d360f70d9a7cbc/frmxxxxzorunlu-hazirlik-siniflari-yabanci-dil-muafiyet-sinavi-basvuru-formu.docx 
Zorunlu Hazırlık Sınıfları Yabancı Dil Muafiyet Sözlü Sınavı (İngilizce Öğretmenliği, İngilizce Mütercim ve Tercümanlık Programları İçin) 20 Eylül 2024 tarihinde yapılacaktır. Yabancı Dil Muafiyet Sınavı (YDİ101:Yabancı Dil-1 ve YDİ102: Yabancı Dil-2) 26 Eylül 2024 tarihinde yapılacaktır. 
Yabancı Dil Muafiyet Sınavı (YDİ101:Yabancı Dil-1 ve YDİ102: Yabancı Dil-2) Başvuru Formu için https://cdn.bartin.edu.tr/oidb/08a00667f60167d7b8d360f70d9a7cbc/frmxxxxyabancidilmuafiyetsinaviydi101ydi102basvuruformu.docx



# Üniversitenizde Temel Bilgi Teknolojileri dersinin muafiyet sınavları ne zaman yapılmaktadır?

Temel Bilgisayar Bilimleri ile Temel Bilgi Teknolojisi Kullanımı Derslerinin Muafiyet Sınavı 27 Eylül 2024 tarihinde yapılacaktır. Temel Bilgisayar Bilimleri/Temel Bilgi Teknolojisi Kullanımı Dersi Muafiyet Sınavı Başvuru Formu: https://cdn.bartin.edu.tr/oidb/08a00667f60167d7b8d360f70d9a7cbc/frmxxxxtemelbilgisayarbilimleritemelbilgiteknolojisikullanimidersimuafiyetsinavibasvuruformu.docx



# İsteğe bağlı ingilizce hazırlık programına  nasıl kayıtlanabilirim?

İsteğe bağlı İngilizce programını okumak isteyen öğrenciler kayıtlı oldukları Birimin Öğrenci İşlerini dilekçe ile başvuru yapması gerekmektedir.



# İsteğe bağlı İngilizce hazırlık eğitimi tercihimi nasıl iptal edebilirim?

İsteğe bağlı İngilizce Hazırlık Sınıfları’na kayıt olan öğrenciler, hazırlık sınıfı öğretiminin başlamasından itibaren en geç iki hafta içinde kayıtlı olduğu fakülte/yüksekokula dilekçe ile 3 başvurarak uygun görülmesi halinde hazırlık sınıfından ayrılabilirler. Bu süre zarfında geçiş yapmayanlar hazırlık sınıfından ayrılamazlar.



# Birinci öğretim öğrencisiyim harç ücreti ödemem gerekiyor mu?

Başka bir yükseköğretim kurumunda kayıtlı olanlar hariç normal öğretim okuyacak öğrenciler normal öğretim süresi boyuca harç ücreti ödemez.



# Başka bir üniversitede kaydım var 2. Üniversite için ücret ödemem gerekiyor mu?

Fakültemize kayıt hakkı kazanan öğrencilerin örgün olarak başka bir programda kaydı bulunuyorsa kayıt yaptırabilmesi için öncelikle önceki kaydını sildirmesi gerekmektedir. Ancak Açıköğretim programlarında veya örgün önlisans programlarına kayıtlarını bulunuyorsa Fakültemize kayıt yaptırdıklarında İkinci Üniversite kapsamında katkı payını ödemesi gerekmektedir.



# Başka bir  üniversitede kaydım var hangi üniversitenin harç ücretini ödemem gerekiyor?

En son kayıt yaptırdığınız yükseköğretim kurumuna harç ücretini ödemeniz gerekmektedir.



# Üniversitenize yeni kayıt yaptırdım yurt başvurusunu nasıl yapabilirim?

Üniversitemize kayıt yaptırdıktan sonra Kredi ve Yurtlar Kurumu sayfasından yurt başvurularını takip etmeniz gerekmektedir.



# 2024-2025 akademik yılı dersler hangi tarihte başlayacak?

23 Eylül 2024 tarihinde başlayacaktır.



# Ders kayıt işlemlerini ne zaman ve nasıl yapabilirim?

16-22 Eylül 2024 tarihleri arasında https://ubys.bartin.edu.tr sayfasından kullanıcı adı ve şifrenizle girerek öğrenci bilgi ekranı sekmesinden ders kayıt menüsünden ders kaydınızı yapabilirsiniz.



# Hangi derslerden muafiyet sınavına katılabilirim ve nasıl başvurabilirim?

Temel Bilgisayar Bilimleri ile Temel Bilgi Teknolojisi Kullanımı ve Yabancı Dil derslerinden muafiyet sınavlarına girebilirsiniz. Başvuru için kayıtlı olduğunuz birimin öğrenci işleri ile görüşünüz.



# Üniversitenize yeni kayıt yaptırdım, Öğrenci Kimlik kartımı ne zaman alabilirim?

Üniversitemize kayıt yaptıran tüm öğrenciler kayıt yaptırdıkları en geç bir ay içerisinde öğrenci kimlik kartlarını bağlı oldukları birimin öğrenci işlerinden teslim alabilirler.



# Öğrenci kimlik kartımız olmadan Üniversiteye giriş yapabilir miyiz?

Üniversitemize yeni kayıt kazanan öğrenciler öğrenci kimlik kartlarını teslim alana kadar öğrenci belgeleri ile Üniversiteye giriş yapabilirler.



# Üniversitenizde yatay geçiş imkânı var mıdır?

Evet, Üniversitemizde yatay geçiş uygulaması bulunmaktadır. Öğrencilerimiz; kurumlar arası yatay geçiş, merkezi yerleştirme sınavı ile yatay geçiş ve kurum içi yatay geçişten yararlanarak başvuru yapabilir.Üniversitemizle ilgili daha detaylı yatay geçiş bilgisi için; https://mevzuat.gov.tr/mevzuat?MevzuatNo=13948&MevzuatTur=7&MevzuatTertip=5
 https://kms.kaysis.gov.tr/Home/Goster/151793 adreslerinden ulaşabilirsiniz.



# Üniversitenizde kaç yerleşke bulunmaktadır?

Üniversitemizde toplamda 4 yerleşke bulunmaktadır. Bunlar şehir merkezinde bulunan Ağdacı, Kutlubey ile ilçelerimizde bulunan Ulus ve Kurucaşile yerleşkeleridir. Ağdacı Yerleşkemizin içerisinde Bartın Orman Fakültesi, Sağlık Bilimleri Fakültesi, Sağlık Hizmetleri Meslek Yüksekokulu, Bartın Meslek Yüksekokulu ve Yabancı Diller Yüksekokulu bulunmaktadır. Kutlubey Yerleşkemizde ise Edebiyat Fakültesi, Eğitim Fakültesi, Fen Fakültesi, İktisadi ve İdari Bilimler Fakültesi, İslami İlimler Fakültesi, Mühendislik, Mimarlık ve Tasarım Fakültesi ile Spor Bilimleri Fakültesi yer almaktadır.



# Yerleşkelere ulaşım nasıl sağlanıyor ve yaklaşık süre ne kadar?

Üniversitemiz yerleşkelerine ulaşım belediye otobüsleri ile sağlanmaktadır. Şehir merkezinden Ağdacı yerleşkesine otobüsler ile 10-15 dakikada, Kutlubey yerleşkesine ise 20 dakikada ulaşmak mümkündür. Yaklaşık her 5 dakikada bir olmak üzere yerleşkelerimize seferler düzenlenmektedir.



# Şehir içi ulaşım ücretleri ne kadar?

Öğrenciler için ulaşım ücreti 13 TL’dir. Fiyat değişiklikleri için https://bartinozelhalkotobusleri.com/guzergahlar/fiyat-tarifesi.1 adresini ziyaret ediniz.



# Üniversitenize kayıt hakkı kazandım. Kesin kayıt işlemimi tamamladım ancak kayıt dondurmak istiyorum. Hangi adımları izlemem gerekiyor?

Haklı ve geçerli nedenlerle öğrenime devam edemeyecek öğrencinin kaydı, yarıyılın ilk dört haftası içinde başvurulması halinde, ilgili yönetim kurulunca bir defada en çok iki yarıyıl ve öğrenim süresi boyunca en çok dört yarıyıl dondurabilir. Hastalığı ve tedavi sürecinin devam etmesi nedeniyle kayıt dondurma talebinde bulunan öğrenciler ile hükümlü öğrencilerin mazereti ilgili yönetim kurulu tarafından değerlendirilerek azami öğrenim süresinden sayılmadan dört yarıyıldan fazla kayıt dondurulabilir. Derslerin başlamasından itibaren en geç bir ay içerisinde kayıtlı oldukları öğrenci işleri birime bildirir. Kayıt Dondurma Dilekçesi: https://cdn.bartin.edu.tr/oidb/583301c232a9106a404f97f6532006c4/frm0089kayitdondurmabasvuruformu.docx



# Kayıt yaptırdığım Fakülte/Yüksekokul öğrenci işlerine nasıl ulaşabilirim?

Üniversitemiztüm birimlerrin öğrenci işlerine https://cdn.bartin.edu.tr/oidb/88aa605586dad465073631f11b345bb1/akademik-birimler-ogrenci-isleri-burosu-iletisim-yerleske-ve-konum-bilgileri-08.08.2024.pdf adresinden ulaşabilirsiniz.



# Ders kaydımı ne zaman yapmalıyım?

16-22 Eylül 2024 tarihleri arasında https://ubys.bartin.edu.tr sayfasından kullanıcı adı ve şifrenizle girerek öğrenci bilgi ekranı sekmesinden ders kayıt menüsünden ders kaydınızı yapabilirsiniz. Her dönem ders kayıt haftası içerisinde öncelikli olarak önceki yıllardan alıp kaldığınız dersleri almanız kaydı ile ders seçiminizi üzerinden yapıp danışman hocanızın onayına sunmanız gerekmektedir. ( Danışman onayından geçip geçmediğini mutlaka kontrol ediniz, danışmanın onayı olmadan derslere devam edemezsiniz.)



# Üniversitenize yeni kayıt yaptırdım, UBYS Ders seçme ekranında gelen tüm dersleri seçmem gerekiyor mu?

Üniversitemize yeni kayıt yaptıran öğrenciler Üniversite Bilgi Yönetim Sistemine girerek alması gereken zorunlu ve seçmeli derslerden 30 AKTS ye kadar tüm dersleri seçmeleri gerekmektedir.



# Ders kayıt haftası içerisinde ders kaydımı yapamadım ne yapmalıyım?

Fakülte/Yüksekokul öğrenci işleri birimine mazeretinizi bildirecek şekilde mazeretli kayıt dilekçesi vermeniz gerekmektedir. Mazeretinizin Fakülte Yönetim Kurulunca uygun görülmesi durumunda ders kaydınız yapılacaktır.



# Ders kaydı yapmadım öğrencilik haklarından ve sağlık hizmetlerinden yararlanabilir miyim?

Ders kaydı yapmayan öğrencilerimiz öğrencilik haklarından yararlanamaz. Bu durumdaki öğrencilerin sağlık hizmetleri Üniversite tarafından karşılanmaz, askerlikle ilgili işlemlerde durum askerlik şubesine bildirilir ve bu dönemler için öğrenci belgesi verilmez.



# Kendi isteğimle kaydımı sildirdim. Ödemiş olduğum katkı payları/öğrenim ücretlerini iade alabilir miyim?

Kaydı silinen öğrenciye, ödemiş olduğu katkı payları/öğrenim ücretleri iade edilmez.



# Katkı payımı / Öğrenim ücretimi sehven fazla ödedim. Ödediğim fazla miktarı geri alabilir miyim?

Katkı payını sehven fazla ödeyen öğrenci, dekont (ödeme belgesi) ve dilekçe ile birlikte öğrenim gördüğünüz akademik birimin öğrenci işleri birimine müracaat etmesi halinde iade edilir. Birimlerin Öğrenci İşleri Telfon Rehberi: https://cdn.bartin.edu.tr/oidb/88aa605586dad465073631f11b345bb1/akademik-birimler-ogrenci-isleri-burosu-iletisim-yerleske-ve-konum-bilgileri-08.08.2024.pdf adresinden ulaşabilirsiniz.



# Mezun durumundayım sadece stajım kaldı katkı payı ödeyecek miyim?

Bölümündeki tüm derslerini tamamlayan öğrencilerden mezun olabilmek için sadece stajı kalanlar katkı payı/öğrenim ücreti ödemeyecektir.



# Üniversiteye kaydımı yaptım. Öğrenci Kimlik kartımı nerden teslim alabilirim?

Öğrenci kimlik kartları Öğrenci işleri Daire Başkanlığı tarafından basılarak Fakültenize teslim edilecektir. Öğrenci kimlik kartlarınızı imza karşılığında Fakülteniz öğrenci işleri biriminden alabilirsiniz.



# Kimlik kartının kaybolması veya çalınması durumunda yapılması gereken işlemler nelerdir?

"Öğrenci Kimlik Kartı"nın kayıp edilmesi durumunda talep edenlere düzenlenecek yeni "Öğrenci Kimlik Kartı" için 20,00 TL Üniversitemiz ilgili hesabına ücret yatırılır ve öğrenci kimliğinin kaybedildiğine dair Fakültemiz öğrenci işleri birimine dilekçe ile birlikte teslim edilir. Üniversitemizce basılan kimlikler öğrencilere teslim edilir.



# Kimlik bilgilerimde değişiklik olduğu zaman ne yapmalıyım?

Ad, Soyad veya nüfus kimlik bilgilerinde değişiklik ya da düzeltme olmuş ise öğrenci yeni nüfus cüzdanı ile birlikte öğrenim gördüğü akademik birimin öğrenci işlerine müracaat eder.Akademik birim öğrenci işleri yetkilisi Nüfus ve Vatandaşlık İşleri Genel Müdürlüğü (NVİ)’nden gerekli güncellemeyi yapar.



# Hangi durumlarda 45 AKTS’ye kadar ders alabilirim?

• Başarısız olan veya dikey geçişle kayıt yaptıran önlisans ve lisans öğrencileri, en alt dönem derslerinden başlamak şartı ile bulunduğu dönemin derslerine kayıt olurlar. Kayıt olunan derslerin toplamı devam mecburiyeti olan derslerle çakışmamak kaydı ile 45 AKTS’ yi aşamaz.                                                                               • Lisans öğrencilerinden bulundukları döneme kadar tüm dersleri almış ve başarmış olanlar 00 veya üzerinde genel not ortalamasına sahip olmak şartıyla bir üst sınıfın derslerine kayıt olabilirler. Ancak kayıt olacakları derslerin AKTS toplamı, devam mecburiyeti olan derslerle çakışmamak kaydıyla, en fazla 45 AKTS olabilir.



# 45+1 ders alma nasıl yapılır?

Önlisans ve Lisans öğrencilerinden, son iki döneminde başaracağı derslerle mezuniyet aşamasında olanlar ilgili yönetim kurulu kararıyla her bir dönem 45 AKTS’ ye ilaveten 1 ders daha alabilirler. Bunun için öğrencilerin 45+1 dilekçesini doldurarak danışmanına onaylatması ve bağlı olduğu bölüm sekreterliğine teslim etmesi gerekmektedir.



# Derslere devam zorunluluğu ne kadardır? Devamsız öğrenciler Final ve Bütünleme  sınavına girebilir mi?

Teorik ve uygulamalı derslerin en az % 70’ine devam zorunludur. Bu koşulu yerine getirmeyen öğrenciler o dersin dönem sonu ve bütünleme sınavlarına giremezler.



# Başka bir bölüm yada Yükseköğretim kurumunda alıp başardığım dersler  için muafiyet talebinde bulunabilir miyim?

Öğrenciler, devam ettikleri bölüm dışında başka bir bölümde veya yükseköğretim kurumunda başarmış oldukları dersler için muafiyet talebinde bulunabilir. Muafiyet talebi; dersin içeriği, kredisi ve başarı notu dikkate alınarak ilgili yönetim kurulu tarafından karara bağlanır. Öğrenci muafiyet talebinde bulunabilmek için Muafiyet talep dilekçesini, transkriptini ve onaylı ders içeriklerini bölüm sekreterliğine teslim etmek zorundadır.



# Muaf olduğum derslerin yerine yeni ders alabilir miyim?

Öğrenci muaf olduğu derslerin bulunduğu dönemde 30 AKTS’ye kadar derse kayıt olabilir.



# Yabancı dil dersi muafiyet sınavı?

Eğitim dili Türkçe olan programlarımızı kazanan öğrenciler için Yabancı Dil Ders Muafiyet Sınavı akademik takvimde belirtilen tarihte Yabancı Diller Yüksekokulu Müdürlüğü tarafından yapılır. Sınavın yeri ve saati Yabancı Diller Yüksekokulu Müdürlüğü tarafından öğrencilere duyurulur. Bu sınavdan geçer not alan öğrenciler ortak zorunlu yabancı dil dersinden muaf olurlar ve alınan notlar Bartın Üniversitesi Önlisans ve Lisans Eğitim-Öğretim ve Sınav Yönetmeliğine göre harfli nota çevrilir ve öğrencinin bağlı olduğu Fakülteye bildirilir.



# Ders içeriklerine nasıl ulaşabilirim?

Ders içeriklerini UBYS sistemine giriş yaparak Belge talebi ekranından Türkçe ve İngilizce olarak talep edebilirsiniz. Ders içerikleri Bölüm başkanı tarafından onaylandıktan sonra, belge talep ekranından onaylanmış ders içeriklerini indirerek kullanabilirsiniz.



# Üniversite Bilgi Yönetim Sistemi üzerinden hangi belgeleri talep edebilirim?
 - Öğrenci belgesi,
 - Transkript,
 - Disiplin belgesi,
 - Yatay geçiş yapmasında sakınca olmadığına dair belge,
 - %10 belgesi,
 - Onur/yüksek onur belgesi,
 - Ders içerikleri,
 - Askerlik Belgesi (Ek-C2)



# Onaylanan belgeleri nereden alabilirim?

Onaylanan belge taleplerinizi belge talebi ekranından e-imzalı olarak indirip kullanabilirsiniz.



# Islak imzalı belge alabilir miyim

Öğrencilerin öncelikle e-imzalı belge almaları esastır. Ancak öğrencinin ıslak imzalı belge alması gerektiği durumlarda öncelikle UBYS üzerinde belge talebinde bulunmalıdır. Yetkili kişi tarafından onaylanan belge çıktı alınarak imza yetkisi olan kişiye ıslak imza yaptırılır.



# Hangi dillerde belge talep edebilirim?

Türkçe ve İngilizce dillerinde belge talep edebilirsiniz.



# Bartın nasıl bir yer?

Yeşilin ve mavinin iç içe olduğu bir şehir olan Bartın, İstanbul’a 5 saat Ankara’ya ise 3 saat mesafededir. Türkiye’nin en güvenli şehirleri arasında olan Bartın, 3000 yıllık tarihi ile tüm misafirlerine kucak açmaktadır. Sınırları içerisinde bulunan doğal plajları ve ormanlık alanları ile üniversitemizi tercih edecek öğrenciler kendilerini eşsiz bir doğanın içinde bulacaklardır.



# Bartın’ı diğer illerden ayıran özellikleri nelerdir?

Bartın öncelikle güvenlik açısından rahat bir şehirdir. İl genelinde suç oranları oldukça düşüktür. Bu bakımdan Bartın Üniversitesini tercih edecek olan öğrencileri güvenli ve huzurlu bir şehir beklemektedir. Bunun yanı sıra Bartın ili ve çevresi tam bir doğa harikasıdır. Amasra, Kurucaşile, İnkumu gibi eşsiz alanlarda denize girebilirken aynı zamanda etrafımızı çevreleyen ormanlarda kaliteli zaman da geçirebilirsiniz



# Bartın şehir hayatı nasıl?

Bartın ilkbahar ve yaz aylarında oldukça hareketli ve canlıdır. Özellikle deniz sezonunun açılması ile birlikte şehir çok farklı çehreye bürünür. Sonbahar ve kış aylarında ise sakindir. İl genelinde bulunan sosyal ortamlar ile öğrencilerimiz okul dışında da bir araya gelebilmekte ve birlikte zaman geçirmektedir.



# Bartın deyince aklıma ilk olarak Amasra geliyor. Bu iki yer arasında ulaşım ne kadar sürüyor?

Bartın ile Amasra arasındaki mesafe yaklaşık olarak 25 dakikadır.



# Peki, iklimi nasıl Bartın’ın?

Bartın’da genel itibari ile kışlar ılıktır ve yağışlı geçer. Çok sıklıkla kar yağdığı söylenemez. Yazlar ise sıcak ve nemlidir.



# Bartın’da barınma imkânları nasıl?

Bartın’da toplamda 8816 kişi kapasiteli KYK yurtları bulunmaktadır. Bunun haricinde il genelinde çok sayıda özel yurt ve pansiyonda mevcuttur. Barınma konusunda öğrencilerimiz Bartın’da herhangi bir sorun yaşamayacaklardır.



# Bartın’da hayat pahalı mı?

Öğrenci bir dostu bir şehir olan Bartın’da yemekhane ve ulaşım ücretleri diğer birçok şehre göre oldukça uygundur.



# Bartın’a ulaşım nasıl sağlanıyor?

Bartın’a ulaşım karayolu ile sağlanmaktadır. Ayrıca ilimize yakın bir de havalimanı bulunmaktadır.



# Bartın halkının öğrenciye yaklaşımı nasıl?

Bartın insanı çok yardımsever ve sıcakkanlıdır. Öğrencilerin şehirdeki varlığından mutluluk duyarlar ve onlara ellerinden geldiğince iyi ev sahipliği yapmaya özen gösterirler.



# Bartın Üniversitesinde çift ana dal ve yan dal imkânı var mı?

Evet, üniversitemizde bu imkânlar mevcut. Belli şartları sağladığınız takdirde farklı bölüm ve fakültelerden çift ana dal veya yan dal yapabilirsiniz.Detaylı bilgi için https://oidb.bartin.edu.tr/ciftanadalcapyandalbilgilendirme.html sayfasını ziyaret ediniz.



# Üniversetenizde Yurt dışı imkânları nelerdir?

Kurulduğu yıldan itibaren öğrencilerine yurtdışı eğitim imkânları sunan üniversitemizin 3 farklı kıtada bulunan 80’i aşkın üniversite ile Erasmus ve Mevlana anlaşması bulunmaktadır. Bu anlaşmalar sayesinde öğrencilerimiz, Avrupa Birliği Program ülkelerinde Erasmus hareketlilik projeleri ile her eğitim kademesi için 12 aya kadar eğitim alma veya staj görme imkânına da sahiptir.



# Bartın Üniversitesinin öğrencilerine sunduğu sağlık ve spor imkânları nelerdir?

Üniversitemiz Mediko-Sosyal Merkezi’nde çalışan doktor, diş hekimi, diyetisyen ve psikolog tüm öğrencilerimize hizmet vermektedir. Öğrencilerimiz ayrıca üniversitemizde bulunan farklı spor aktivitelerine uygun sahalarından, fitness ve kapalı spor salonlarımızdan ücretsiz yararlanabilmektedir.



# Üniversitede kaç tane öğrenci kulübü bulunmaktadır?

Üniversitemizde farklı alanlara yönelik yaklaşık 90 adet öğrenci kulübü bulunmaktadır. Öğrenci sayımızın artmasıyla beraber bu sayı her geçen dönem artmaktadır. Öğrencilerimiz seçecekleri danışmanları ile farklı ilgi alanlarında yeni kulüpler kurabilmektedir.



# Üniversitede kütüphane imkânı nasıl?

Bartın Üniversitesinde öğrencilerle birlikte tüm araştırmacıların rahat ve nitelikli ortamlarda çalışmalarını yapmalarına imkân tanınmaktadır. Bu kapsamda bölgenin en büyük kütüphanelerinden biri olan Kutlubey Yerleşkesi Kütüphanesi 99 binden fazla basılı kitap ve 8 milyonu aşkın elektronik yayını kullanıcıların hizmetine sunulmuştur. Ayrıca tek kişilik ya da grup çalışmalarının yapılacağı salonlar ve daha birçok imkânı öğrencilerle birlikte tüm üniversite bileşenleri yararlanabilmektedir. Yine Ağdacı Yerleşkesinde yer alan kütüphanede de sessiz ve nitelikli ortamlarda kullanıcılar tüm imkânlardan yararlanabilmektedir. Kutlubey Yerleşkesi Kütüphanesi 7 gün 24 saat tüm kullanıcıların ilgisine açık tutulmaktadır. Ayrıca öğrencilerini tüm çalışmalarının merkezine alan Bartın Üniversitesinde sınav dönemleri gece sıcak çorba ikramı da yapılmaktadır. Kütüphanelerin yurtlara yakın mesafede olması öğrencilere büyük avantaj sağlamaktadır.



# Üniversitedeki spor takımlarına katılabilir miyim?

Elbette, kurulacak spor takımlarının seçmelerine katılabilir, üniversitemizi temsil edebilirsin.



# Derslere devam zorunluluğu var mı?

Evet,Teorik ve uygulamalı bir dersin en az % 70’ine devam zorunludur. Bu koşulu yerine getirmeyen öğrenci, o dersin dönem sonu ve bütünleme sınavlarına giremez.



# Aldığım bir dersten başarısız olursam ne yapmalıyım?

Zorunlu bir dersten FF notu alan öğrenci, bu dersi AKTS yüküne ve ders seçimine ilişkin kurallar dahilinde, açıldığı ilk dönem tekrarlamak zorundadır. Seçmeli bir dersten FF notu alan öğrenci, bu dersi tekrarlar veya bu dersin yerine bir başka seçmeli ders alabilir.



# Harf notunu yükseltmem için başarılı olduğum bir dersi tekrardan alabilir miyim?

Öğrenciler, Başarılı olduğu bir dersin Harf Notunu yükseltmek amacıyla dersi tekrar alabilir. Ancak aldığı son harf notu geçerlidir.



# Üniversite Bilgi Yönetim Sistemi şifremi kaybettim/unuttum ne yapmalıyım?

Üniversite Bilgi Yönetim Sistemine girerken “Giriş yapamıyor musunuz ?” butonuna tıklayarak kullanıcı adınızı ve mail adresinizi ya da telefon numaranızı girerek yeni şifre verilmesini talep etmelisiniz. Talep ettiğiniz şifre girdiğiniz mail adresine ya da telefon numarasına gelecektir.



# UBYS şifremi kaybettim / unuttum ve UBYS üzerinden yeni şifremi alamıyorum ne yapmalıyım?

UBYS üzerinden yeni şifrenizi alamamanız halinde kayıtlı olduğunuz birimin öğrenci işlerinden alacağınız kullanıcı şifreniz ile Üniversite Bilgi Yönetim Sistemini (UBYS) kullanabilirsiniz.



# Üniversitenizde Uzaktan Eğitim Kapsamında verilen dersler var mı?

Üniversitemiz tüm akademik birimlerinde öğrenim gören öğrencilerei Ortak Zorunlu Dersler (Türk Dili, Yabancı Dil ve Atatürk İlke ve İnkılap Tarihi) ve Lisansla birleştirilmiş Formasyon derslerin bazıları Senato Kararı doğrultusunda Uzaktan Eğitim ile verilmektedir.



# Derslere hangi siteden nasıl girebilirim?

Dersler eders.bartin.edu.tr adresi üzerinden gerçekleştirilecektir. Öğrencilerimiz bu siteden siteme giriş yapacaktır. Bu adrese direkt erişebileceğiniz gibi bartin.edu.tr ve uzem.bartin.edu.tr adreslerindeki “E-ders Giriş” menüsünden de erişebilirsiniz.
Duyurularımızdan haberdar olmak için uzem.bartin.edu.tr ve sosyal medya hesaplarımızı düzenli takip etmenizi önermekteyiz.



# Sisteme giriş için kullanıcı adı ve şifrem ne olacak?

E-Ders sistemine ilk kez giriş yapacak öğrencilerimizin sisteme giriş bilgileri şu şekilde olacaktır; yeni öğrencilerimiz için kullanıcı adı: "Öğrenci numarası", şifre: "Maskeli T.C. kimlik numarası" olarak (Örneğin T.C. Kimlik No: 12******345, TC Kimlik NO'nuzun ilk 2 ve son 3 hanesi dışındaki sayıları yıldızlı olarak giriş yapınız.) oluşturulmuştur. Eski öğrencilerimiz ise var olan bilgileriyle sisteme giriş yapabilirler. Sisteme giriş yaptıktan sonra bilgilerinizi ve özellikle e-posta adresinizi güncellemeyi unutmayınız.



# Ders sorumlusu ile nasıl iletişime geçerim?

Ders sorumlunuza e-ders sistemi üzerinden mesaj gönderebilirsiniz. Bunun için ilgili ders sayfanızdaki “İletişime Geç” seçeneğini kullanabilirsiniz. Ayrıca ders sorumlunuza e-mail ve Öğrenci Bilgi Sistemi aracılığıyla ulaşabilirsiniz. Bununla birlikte ders sorumlunuz dersi destekleyici başka iletişim ortamları kullanabilir.



# Teknik destek almak için ne yapmam gerekiyor?

E-ders sisteminde karşılaşacağınız sorunlar ile ilgili teknik destek talebi için uzem.bartin.edu.tr adresinde yer alan Buzem’e Yazın modülünü kullanabilirsiniz. Bu modül üzerinden başvuru yaparken öğrencilerimiz Uzaktan Eğitim Yoluyla Ders Alıyorum seçeneğini işaretlemelidirler ve formdaki tüm bilgileri eksiksiz olarak doldurmalıdırlar. En kısa sürede e-mail yoluyla size geri dönüş yapılacaktır.



# E-ders sistemine giriş bilgilerimi unuttum, ne yapmayalım?

Eğer e-ders sistemine e-posta adresinizi kaydettiyseniz şifremi unuttum seçeneği ile hesabınızı kurtarabilirsiniz. Daha önce e-ders sistemine hiç giriş yapmadıysanız yukarıdaki üçüncü soruyu incelemelisiniz. E-posta adresinizi güncellemediyseniz ve şifrenizi sıfırlamak istiyorsanız uzem.bartin.edu.tr adresinde yer alan Buzem’e Yazın modülünü kullanabilirsiniz.



# Sistem kullanımına yönelik yardım dokümanlarına nasıl ulaşabilirim?

Sistem kullanımı, materyal tasarlama, canlı ders (eş zamanlı) kullanımına yönelik tüm kılavuz ve videolara uzem.bartin.edu.tr adresindeki Uzaktan Ders (Öğrenci) sekmesinden ulaşabilirsiniz.



# UZEM ile ilgili gelişme ve duyurulardan nasıl haberdar olabiliriz?

bartin.edu.tr ve eders.bartin.edu.tr adreslerindeki duyurularımızdan, 
Instagram: bartin.uzem - Facebook: bartin.uzem – Twitter: bu_uzem
Sayfalarımızdan takip edebilirsiniz. Genel ve önemli duyurular üniversitemiz sitesinden de (bartin.edu.tr) paylaşılacaktır.



# Kayıt dondurduğum süreler azami öğretim süremin hesabında dikkate alınır mı?

Kayıt dondurulan süreler azami öğretim süresine dahil edilmez.



# Kayıt dondurdum, öğrencilik haklarından yararlanabilir miyim?

Kayıt donduran öğrenciler kayıtlarının dondurulduğu süre zarfında hiçbir öğrencilik hakkından yararlanamazlar.



# Ara sınava giremedim. Ne yapmalıyım?

Ara sınava girememe gerekçenizi belirtecek şekilde Mazeret sınavı dilekçesini Fakülteniz öğrenci işleri birimine teslim etmeniz gerekmektedir. Fakülte Yönetim Kurulunun uygun görmesi durumunda mazeret sınavına girebilirsiniz.



# Final sınavına giremeyen öğrenciler için mazeret sınavı yapılır mı?

Final sınavına giremeyen öğrenciler için bütünleme sınavı yapılır. Ayrıca bir mazeret sınavı yapılmaz.



# Final sınavında başarılı olan öğrenciler bütünleme sınavına girebilir mi?

Ders notunu yükseltmek isteyen öğrenciler bütünleme sınavına not yükseltmek amacıyla girebilirler. Öğrencilerin bütünleme sınavından almış oldukları notları ders notunun hesaplanmasında dikkate alınır.



# Sınav notuma nasıl itiraz edebilirim?

İlan edilen sınav sonucuna itiraz, ilan tarihinden itibaren üç iş günü içinde öğrenim gördüğünüz akademik birimin öğrenci işleri birimine yazılı olarak yapılır.



# Sınav notuma ne kadar süre de cevap alabilirim?

Öğretim elemanı, itirazı iki iş günü içerisinde maddi hata bakımından değerlendirir. Maddi hata belirlenmesi durumunda, öğrencinin aldığı not ilgili akademik birim yönetim kurulu kararıyla düzeltilir. İtirazın neticesi ilgili akademik birim tarafından öğrenciye bildirilir.



# Tek ders sınavına kimler nasıl girebilir?

- Kayıtlı bulunduğu programdaki tüm dersleri alan ve devam şartını sağlayan, ancak bütünleme sınavları sonunda tek dersten başarısız olan öğrenciler tek ders sınavına girebilir. Sınavda alınan not ham başarı puanı sayılır.
- Öğrenci bu sınava girebilmek için öğrenim gördüğü akademik birimin öğrenci işlerine dilekçe ile müracaat etmesi gerekir.



# Ek sınav hakkından hangi öğrenciler yararlanabilir?

Azami öğretim süresini tamamlayan öğrencilere, devamsızlıktan kaldığı, harf notuyla başarısız olduğu bütün derslerden iki ek sınav hakkı verilir.



# Eğitim dili Türkçe bir lisans programı kazandım. İngilizce hazırlık eğitimi alabilir miyim?

İstemeniz halinde isteğe bağlı hazırlık sınıfına kayıt yaptırabilirsiniz



# Hazırlık sınıflarında eğitim nasıldır?

İngilizce Hazırlık Sınıflarının akademik takvimi toplam 28 haftalık iki yarıyıldan oluşur. Toplam Eğitim saati 672 saattir. İngilizce Hazırlık Sınıflarına kayıtlarının ardından seviye gruplarına ayrılan öğrenciler okuma, dinleme, yazma ve konuşma becerilerinin edinimine yönelik yoğun bir dil eğitimi programını izlerler.



# “Zorunlu hazırlık” ve “İsteğe bağlı hazırlık” ne demektir?

“Zorunlu hazırlık” kayıt yaptırdığı bölümünde %30 ya da %100 İngilizce eğitim alacak öğrenciler içindir.
“İsteğe bağlı İngilizce hazırlık” ise %100 Türkçe eğitim veren bölüm öğrencilerinin aldığı zorunlu olmayan hazırlık programıdır.



# Üniversiteye yabancı uyruklu öğrenci olarak kayıt oldum. İsteğe Bağlı Hazırlık sınıfındaki öğrenimime ne zaman başlayabilirim?

Üniversite’ye kayıt yaptıran yabancı uyruklu öğrenciler, kayıt oldukları bölümlere göre Uluslararası Öğrenci Ofisi tarafından Türkçe yeterlik belgelerine göre Bartın Üniversitesi Türkçe Öğretim Merkezi'ne (BÜ-TÖMER) ya da Yabancı Diller Yüksekokulu’na yönlendirilir. Türkçe yeterliği olmayan öğrenciler ilk eğitim-öğretim yılında BÜDEM'e devam ederler. BÜDEM’de başarılı olan öğrenciler, bir sonraki akademik yılın başında Yabancı Diller Yüksekokulu’na başvurarak isteğe bağlı İngilizce hazırlık sınıflarına kayıt olabilirler.



# Hazırlık sınıfına kayıtlı değilim fakat derslere girebilir miyim?

Dersleri sadece hazırlık programına kayıtlı öğrenciler takip edebilirler.



# Yabancı Diller Bölümü hazırlık eğitiminin süresi nedir?

Yabancı Diller Bölümü İsteğe Bağlı Hazırlık Eğitiminde normal eğitim süresi 1 (bir) akademik yıldır. Bu bir yılın sonunda başarılı olan ve olamayan öğrenciler takip eden akademik yılın başında Üniversite’deki programlarında derse başlarlar; Zorunlu Hazırlık Eğitimi olan bölümlerin öğrencilerinden başarılı olamayanlar ise bir yıl daha hazırlık eğitimi almalıdırlar. İsteğe bağlı hazırlık programı öğrencilerinden başarısız olan öğrencilere bir sonraki sene başında İngilizce Yeterlik Sınavı hakkı tanınır.



# İngilizce Hazırlık Eğitimi için ders kayıt işlemleri yaptıracak mıyım?

Hayır, İngilizce Hazırlık Eğitimi için herhangi bir kayıt işlemi yaptırmanız gerekmemektedir. Bartın üniversitesi Yabancı Diller Yüksekokulu internet sitesinden duyuruları takip ediniz, zorunlu hazırlık sınıfı olan öğrenciler için hazırlık sınıfını geçmeniz durumunda bölümünüze gidip ders kayıt işlemlerini kendiniz yaptırmanız gerekmektedir.



# Orta öğretimimi yurt dışında tamamladım. Hazırlık sınıfından muaf olabilir miyim?

Bartın Üniversitesi Yabancı Diller Yüksekokulu Yabancı Diller Bölümü  Eğitim-Öğretim ve Sınav Yönergesinin muafiyete ilişkin maddesi uyarınca, en az son üç yılında, öğretim dili olarak belirlenen yabancı dilin anadil olarak konuşulduğu bir ülkede, o ülke vatandaşlarının devam ettiği ortaöğretim kurumlarında eğitim görüp,  ortaöğretimini bu kurumlarda tamamlamış olan öğrencilerin, bu durumlarını gösterir belgelerin orijinallerini kayıt süresi içinde Yüksekokulumuz Öğrenci İşleri birimine teslim etmeleri halinde, Yönetim Kurulu kararı ile Zorunlu Hazırlık Sınıfından muaf sayılırlar ve öğrencilik hakkı elde ettiği lisans/önlisans programına başlarlar.



# Akademik yıl içerisinde hazırlık sınıfından muaf olabilir miyim?

Evet. ÖSYM tarafından belirlenen Yabancı Dil Sınavları Eşdeğerlik Tablosunda yer alan ve Yabancı Dil Hazırlık Sınıfından muaf olabilmek için geçerli kabul edilen sınavlara girilmesi ve gerekli puanın alınması şartıyla, dönem içerisinde de muaf olunabilir.



# Daha önce girmiş olduğum yabancı dil sınavları var. Bunları ibraz ederek zorunlu hazırlık sınıfından muaf olabilir miyim?

ÖSYM tarafından yapılan yabancı dil sınavları ile YÖK tarafından bu sınavlara eşdeğerliği kabul edilen uluslararası yabancı dil sınavlarına ait belgelerle (bu belgenin son beş yılda alınmış olması kaydıyla) muafiyet başvurusunda bulunabilirsiniz.  Belgelerin ibrazının son tarihleri için https://ydyo.bartin.edu.tr/ adresindeki duyuruları takip ediniz.



# İngilizce Hazırlık  Yeterlik (Muafiyet) Sınavı nedir?

İngilizce Yeterlik (Muafiyet) Sınavı, akademik yılın başında yapılan ve üniversiteye yeni kayıt yaptıran öğrenciler ile daha önceki yıllarda üniversiteye kayıt yaptırmış ancak hazırlık eğitimini başarıyla tamamlayamamış öğrencilerin İngilizce Hazırlık Programından muaf olmak için girdikleri sınavdır.



# Sınava girerken yanımda bulundurmam gereken evraklar nelerdir?

Yanında güncel fotoğraflı kimlik belgesi (Kimlik, pasaport, ehliyet, Bartın Üniversitesi Öğrenci Kimlik kartı) olmayan öğrenciler sınava kabul edilmezler.



# Türkçe eğitim veren bir bölüm kazandım. “İsteğe bağlı hazırlık okumak istemiyorum” işaretledim. Yine de Seviye Tespit Sınavına girmek zorunda mıyım?

Hayır, gerek yoktur. Doğrudan bölümünüze kayıt yaptırınız.



# Ders saatlerini ve sınıfımı nereden öğrenebilirim?

Ders saatleri ve sınıflar, akademik yılın başlamasından hemen önce, Yabancı Diller Yüksekokulu internet sitesinden ilan edilir.



# Hazırlık sınıf listeleri ilan edildikten sonra sınıf değişikliği yapılabilir mi?

Hayır. Öğrencilerin seviye tespit sınavı sonucunda yerleştirildiği sınıflarında değişiklik yapılmaz. Ancak öğrencilerin sınavlarda göstermiş oldukları başarılar baz alınarak gerek görülmesi durumunda dönem içerisinde sınıf değişikliği yapılır.



# İngilizce Hazırlık Programı’nda derslere devam zorunluluğum var mı?

Evet, İngilizce Hazırlık Programında bir sene için en az %85 oranında devam zorunluluğu vardır. Üniversitemizin sportif ve kültürel etkinliklerine katılım zorunluluğundan kaynaklanan uzun süreli devamsızlıkların kabulü Yönetim Kurulu kararına bağlıdır. Bunun dışında kalan raporlar öğrencinin devamsızlık süresinden düşülmez. Devamsızlıktan kalan öğrenciler dönemin geri kalanındaki hiçbir sınava giremez.



# Devamsızlık sınırını aşarsam İngilizce Yeterlik Sınavı’na girebilir miyim?

Hayır, %85 devam koşulunu yerine getirmeyen öğrenciler Bahar dönemi sonunda yapılan final sınavına ve bir sonraki sene Eylül döneminde yapılan İYS’ye giremezler.



# Bir sene isteğe bağlı programda İngilizce Hazırlık eğitimi aldım ve bir senenin sonunda başarısız oldum. Bir sonraki akademik sene başında bölümüme başlayabilir miyim?

Evet. İsteğe bağlı İngilizce Hazırlık eğitimi alan öğrenciler eğitim aldıkları akademik seneyi başarılı tamamlayamasalar da bir sonraki sene bölümlerine devam ederler.



# İngilizce Hazırlık Sınıflarını başarıyla tamamlayan öğrenciler için bir sertifika söz konusu mu?

Başarılı öğrencilerimize sertifikaları üniversitemizden mezun olurlarken alacakları diplomaya ek olarak verilir.



# Kütüphane hizmetlerinden nasıl yararlanabilirim?

Öncelikle Üniversitemiz akademik ve idari personeli ile öğrencilerimiz olmak üzere tüm araştırmacılar kütüphanemizden yararlanabilirler. Ancak ödünç kitap alabilmek için Üniversitemiz öğretim elemanı, idari personeli veya öğrencisi olmak zorunludur. Üyelerimiz ödünç-iade/danışma bankosunda sunulan hizmetler için (Ödünç Alma, Kitap İadesi, Süre Uzatma, Rezervasyon, v.b.) üniversite kimlik kartını yanında bulundurmalıdır. Diğer kullanıcılar kütüphane içindeki hizmetlerden yararlanabilirler ancak ödünç kitap alamazlar.



# Kütüphaneye nasıl üye olabilirim?

Kütüphanemize üye olabilmek için öncelikle kütüphanemize gelerek personel veya öğrenci belgenizi ibraz etmelisiniz.
Kütüphane personeli hesabınızı aktifleştirdikten sonra kütüphane web sayfamızdaki "Hesabım" seçeneğine tıklayınız. Açılan sayfada Üye kodunuzu ve şifrenizi giriniz.
Üye kodu: Akademik ve İdari Personel için “Sicil No”, Öğrenciler için “TC Kimlik No” dur.
Şifre: Şifreniz, ilk kayıt esnasında telefon veya e-posta kanalıyla tarafınıza iletilecektir. (Şifrenizi unutmanız durumunda ödünç-iade/danışma bankosundan tekrardan talep edebilirsiniz)
Giriş yaptıktan sonra "Şahsi Bilgilerim" butonunu tıklayınız ve gerekli alanları doldurduktan sonra "Sözleşme metnini kabul ediyorum" kutucuğunu işaretleyin ve "Güncelle" butonuna basınız.



# Kütüphane kataloğunu nasıl tarayabilirim?

http://katalog.bartin.edu.tr/ adresi üzerinden ana sayfadaki tarama çubuğu aranılan kelime (Yazar Soyadı –adı, eser adı, konu başlığı vb.) yazılarak tarama yapılır.



# Kütüphanede aradığım kitabı nasıl bulurum?

Kütüphanemizde “Açık Raf Sistemi’’ uygulanmaktadır. Bu sisteme göre kullanıcı aradığı kitabı bulmak için kütüphanemiz katalog tarama sayfasından yapar. Eğer aradığı kitap kütüphanemizde var ise durum bilgisine bakarak kitabın rafta olup olmadığını tespit eder, eğer kitap rafta ise yer numarasını alarak kitabı raftaki yerinden bulur. Aradığı kitabı rafta bulamazsa ilgili personelden yardım talebinde bulunabilir.



# Kaynaklar kaç gün süre ile ödünç verilmektedir?

Akademik personel ile yüksek lisans ve doktora öğrencileri; 30 günlük süre ile en çok 10 (on) kitap, İdari personel, önlisans ve lisans öğrencileri; 15 günlük süre ile en çok 5 (beş) kitap ödünç alabilirler.



# Aldığım Kitabın Ödünç Süresini Nasıl Uzatabilirim?

Kütüphanemizden    ödünç   aldığınız    kitabın   süresini   aşağıdaki   adımları uygulayarak uzatabilirsiniz
1. http://katalog.bartin.edu.tr adresine
2. Sağ üst tarafta bulunan ‘oturum aç’ seçeneğine tıklayınız.
3. Üye kodunuzu ve şifrenizi giriniz
4. Giriş yaptıktan sonra isminizin üzerine tıklayınız
5. Üzerimdekiler butonuna tıklayınız. Ödünç aldığınız kitapların listesi görünecektir.
6. Sağ tarafta bulunan saat simgesini tıkladığınızda ödünç aldığınız süre kadar iade tarihiniz uzatılacaktır.
 
Uyarılar:
1. Web üzerinden uzatma işlemleri; ödünç alınan materyalin iade tarihine son üç gün kala ve materyal üzerinde başka bir kullanıcı rezerv(ayırtma) işlemleri yapılmamışsa uzatma yapılabilmektedir.
2. Başkası tarafından ayrılan yayınlar uzatılamaz.
3. Zamanında Kütüphaneye iade edilmeyen ve gecikme cezası bulunan yayınlara uzatma işlemi yapılamaz.
4. Kütüphane gerekli gördüğü durumlarda, iade tarihini beklemeksizin, yayını geri çağırma hakkına
5. Geri çağırma notu üyenin eline geçtikten sonra en geç 3 gün içinde yayını Kütüphaneye iade etmek zorundadır.



# Ödünç verilmeyen kaynaklar nelerdir?

Danışma kaynakları (sözlükler, ansiklopediler, indeksler, almanaklar, yıllıklar, atlaslar v.b.), Süreli yayınlar, “Rezerv” olarak işaretlenmiş çok sık kullanılan araştırma ve ders kitapları, Basılı olmayan lisansüstü ve doktora tezleri, Yazma ve nadir basma eserler, Harita ve slaytlar, CD-ROM’lar, video ve teyp kasetleri vb. materyaller, Ayırtılmış kitaplar, Müzik notaları, Koleksiyon parçaları, sanatsal materyaller v.b. ile Daire Başkanlığı tarafından kütüphane dışına çıkarılmasında sakınca bulunan materyaller ödünç verilmez.



# Süreli yayınları ödünç alabilir miyim?

Süreli yayınlar (dergiler, gazeteler, vb.) ödünç verilmemektedir.



# Bir materyali rezerv edebilir miyim (Ayırtabilir miyim)?

Ödünç alınmış yani kullanıcı üzerinde bulunan kitap, başka bir kullanıcı tarafından rezerv edilirken izlenecek adımlar;
1. http://katalog.bartin.edu.tr adresine
2. Sağ üst tarafta bulunan ‘oturum aç’ seçeneğine tıklayınız ve üye kodunuz ile şifrenizi yazınız.
3. Sisteme giriş yaptıktan sonra sağ üst köşedeki aramaların altında yer alan katalog’a tıklanır.
4. Tarama çubuğunu kullanarak erişmek istenilen kitaba ilişkin bilgiler taranır.
5. Kitaplar listelendikten sonra ayırtma yapmak istenilen eserin üzerine tıklanır.
6. Açılan sayfada alt tarafta bulunan “ayırt” seçeneği kullanılarak ayırtma işlemi gerçekleştirilebilir.
7. Ayırtılmış kitap ile ilgili süre uzatımı işlemi yapılmaz. Sadece ödünçte olan kitaplarda ayırtma işlemi yapılabilir.
8. Ayırtmış olduğunuz  kitap   iade   edildiğinde   sistemde  kayıtlı    mail   adresinize bilgilendirme maili gönderilecektir.
9. Kitap iade edildikten sonra 3 gün bekletilir, ödünç alınmazsa rafa kaldırılır. Bu nedenle e-mail adreslerinizi güncel tutmanızı öneririz.



# Ödünç aldığım kitabın süresini kaç kez uzatabilirim?

Ödünç aldığınız kitapları başkası tarafından ayırtılmamışsa akademik personel ile yüksek lisans öğrencileri 30 gün süre ile 1 kez, idari personel, lisans ve önlisans öğrencileri 15 gün süre ile 2 kez uzatabilirler.



# Ödünç aldığım kitabı kaybettim / zarar gördü ne yapmalıyım?

Kütüphaneden ödünç aldığınız kitabı kaybettiğiniz ya da hasar verdiğiniz takdirde, niteliği aynı olmak kaydıyla piyasadan temin etmelisiniz. Ayrıca varsa gecikme cezasını da ödemeniz gerekmektedir.
Piyasada bulunamayan baskısı tükenen kitaplar için Sağlama Birimince piyasa araştırması yapılır. Kütüphane Değer Takdir Komisyonunun belirlediği bir bedel saptanır ve kitabı kaybeden okuyucuya ödettirilir.
Bedelini ödemeyen kullanıcılara borçlarını ödeyene kadar kitap ödünç verilmez ve Kütüphaneden ilişikleri kesilmez.



# Kitap geciktirme cezaları ne kadardır?

Ödünç aldığı kitabı zamanında iade etmeyen kullanıcıdan, süre sonunu izleyen günden itibaren her bir kitap için günlük 1 (bir) TL gecikme bedeli alınır.



# Bireysel ve Grup Çalışma Odaları için nasıl rezervasyon yaptırabilirim?

Kutlubey Yerleşkesi Merkez Kütüphanemizde yer alan 24 adet bireysel çalışma odası ve 12 adet grup çalışma odası için, BARÜ mensubu tüm kullanıcılarımız rezervasyon yaptırabilir. Web sayfamızdaki “Hesabım” alanından kütüphane hesabınızla sisteme giriş yaparak sağ üst kısımda yer alan “Rezervasyon” menüsünden uygun olan oda ve sandalyeler için rezervasyon yaptırabilirsiniz. Sonrasında ödünç-iade/danışma bankosuna başvurarak kurum kimliği karşılığı oda anahtarını teslim alabilirsiniz.



# Emanet dolaplarından nasıl faydalanabilirim?

Ödünç-iade/danışma bankosuna başvurarak kurum kimliği karşılığı kullanım durumu uygun olan dolap anahtarını teslim alabilirsiniz.



# Kütüphanenin abone olduğu veritabanlarına nasıl ulaşırım?

Abone olunan veritabanlarına kütüphanenin web sitesinde yer alan “abone veri tabanları” bölümünden kampüs içinde sınırsız erişim sağlanır.
https://kutuphane.bartin.edu.tr/abone-veritabanlari-02264153.html



# Veritabanlarına kampüs dışından ulaşabilir miyim?

Kütüphanemizin abone olduğu elektronik kaynaklara, kütüphane hesabınızla dünyanın her yerinden, erişim sağlayabilirsiniz.
http://katalog.bartin.edu.tr/vetisbt/ adresine girdikten sonra var olan kütüphane hesabınızla veya yeni bir hesap oluşturarak portalı kullanmaya başlayabilirsiniz.
VETİS uzaktan erişimi portalında yeni üyelik yaptırırken personel için; “Kurum sicil No"; öğrenciler için ise “T.C. Kimlik No” ile hesap oluşturmanız gerekmektedir. Ayrıca hesabınızın aktifleştirilmesi için e-posta alanına kurumsal mail hesaplarınızı (personel için,
…@bartin.edu.tr; öğrenciler için, …@ogrenci.bartin.edu.tr) yazmalısınız.
Üniversitemiz bünyesinde çalışan tüm akademik ve idari personel ile öğrencilerimiz bu portaldan yararlanabilir.



# Kütüphanemizde mevcut olmayan kitaplara nasıl ulaşabilirim?

Bu hizmetten Kütüphanelerarası İşbirliği Takip Sistemi (KİTS) aracılığıyla akademik personel ile yüksek lisans ve doktora öğrencileri yararlanabilir. Kütüphanemizde mevcut olmayan kitapları kütüphaneler arası ödünç verme hizmeti ile getirtebilirsiniz. Bu hizmetten yararlanabilmek için, kitabın veya kitapların koleksiyonumuzda olup olmadığından basılı ve elektronik katalog taraması yaparak emin olunuz. Kütüphanemizde yoksa kitap veya kitapların hangi kütüphanede olduğunu öğreniniz. Kütüphane hesabınız (katalog.bartin.edu.tr) üzerinden “KAÖ” alanı kullanılarak talepte bulunabilirsiniz.



# Kütüphanede internet’ten faydalanabileceğim bir yer var mı?

Kütüphanemizde bulunan bilgisayarlardan çalışma saatlerimiz dahilinde yaralanabilirsiniz, ayrıca kütüphane binasında kablosuz internet bağlantısıyla internete bağlanabilirsiniz.



# Kütüphanede fotokopi çektirebilir miyim?

Kutlubey Kampüsü Merkez Kütüphanemizde Fotokopi salonumuz bulunmaktadır. Ayrıca Book Eye4 Kiosk tarama cihazlarından kullanıcılarımız basılı kitaplardan istedikleri bölümleri pdf formatında kendileri tarama yaparak flash bellek, tablet ya da android telefonlarına aktarabilirler.



# Ulusal Staj Programı Yönergesine Nereden Ulaşabilirim?

Kariyer Kapısı’na giriş yaptıktan sonra sol menüde yer alan Yardımcı Kaynaklar alanından Staj Yönergesine ulaşabilirsiniz.



# Öğrencimiz Ulusal Staj Programına başvuru yapamadığını belirtiyor. Nasıl yardımcı olabiliriz?

Öğrencinizin başvurunun hangi aşamasında nasıl bir sorun yaşadığına ilişkin detaylı bilgiyi, ekran görüntüleri ile de destekleyerek ulusalstajprogrami@cbiko.gov.tr adresine veya kariyer@bartin.edu.tr adresine iletmesini sağlayınız. Ekibimiz en kısa süre içerisinde dönüş yapacaktır.



# Öğrencilerin başvuru formu sayfasına yükledikleri belgeleri değiştirmesi/belgeleri silmesi veya başvurusunu geri çekmesi mümkün müdür?

Ulusal Staj Programı’na başvurular; e-Devlet ve Başvuru Formu olmak üzere iki aşamadan oluşmaktadır. Sistem her bir aşamada da öğrencilerin başvurularını kaydederek daha sonra tamamlamalarına izin vermektedir. Eğer öğrenci, başvuru sürecinin iki aşamasını da tamamladı ise başvurusunu geri çekemez ya da yüklediği belgelerde herhangi bir değişiklik yapamaz. Ancak tüm aşamalar tamamlanmadığı sürece (Bu durumda öğrenci Kariyer Kapısında yer alan “Başvuru Durumum” kısmında “Yarım Kalan Başvuru” ibaresini görüntüler), başvurusunu iptal edebilir veya güncelleyebilir.



# Ulusal Staj Programına başvuru yapan öğrencilerin belge kontrolü nereden ve hangi kriterlere göre yapılacaktır?

Öğrenciler tarafından yüklenen her bir belgenin kontrolü “Belge Kontrol Kılavuzu”nda paylaşılan kriterler doğrultusunda gerçekleştirilmelidir. Belge kontrol kılavuzunu Kariyer Kapısı’na Üniversite Kariyer Merkezi olarak giriş yaptıktan sonra sol menüde yer alan “Yardımcı Kaynaklar” bölümünden indirebilirsiniz.



# Öğrencilerin staja kabul edilme sonuçları ne zaman açıklanır?

Ulusal Staj Programında yer alan her bir işveren staj sürecini (staj teklifi gönderme, staj takviminin belirlenmesi vb.) kendisi yönetmektedir. İşverenler staj teklifi gönderimi sürecinde öğrencilerin Kariyer Kapısı’nda yer alan profillerini inceleyerek uygun buldukları adaylara teklif göndermektedir. Dolayısıyla staj sonuçlarını tüm işverenlerin tek bir tarihte açıklaması söz konusu değildir. Programın başvuruya kapanmasının ve ilgili kurum kuruluşlara belge kontrolleri için tanınan sürenin sona ermesinden sonra Cumhurbaşkanlığı İnsan Kaynakları Ofisi Başkanlığı tarafından her bir öğrencinin yeterlilik puanları hesaplanmakta ve bu puanlar öğrencilerin profillerine dahil edilmektedir. Akabinde, başvuran tüm öğrencilerin profilleri kişisel bilgileri ve üniversite isimleri gizlenerek “Aday Havuzu”na aktarılarak söz konusu havuz işverenlerin erişimine açılmaktadır. Bu süreci takiben işverenler kendi ihtiyaçları doğrultusunda ve staj takvimlerine uygun olacak şekilde tekliflerini tek tek göndermektedir. Dolayısıyla her bir öğrenci farklı tarihlerde staj teklifi alabilmektedir.



# Program kapsamında öğrencilerin kaç staj yapma hakkı bulunmaktadır?

Öğrenciler Ulusal Staj Programı kapsamında her yıl “bir” staj yapma hakkına sahiptir.



# Önceki yıllarda Ulusal Staj Programı kapsamında staj yapmış bir öğrenci, daha sonraki yıllarda da program kapsamında staj yapabilir mi?

Evet yapabilir. Önceki yıllarda Program kapsamında yapılan stajlar, yeni dönemdeki staj hakkını etkilemez. Başvuru şartlarını sağlamaları halinde, öğrenciler USP’ye her yıl yeniden başvuruda bulunabilir ve teklif alması durumunda stajını yapabilir.



# Öğrenciler ne zamana kadar staj teklifi alabilirler?

İşverenler öğrencilere, “Aday Havuzu”nun erişimlerine açıldığı tarihten itibaren teklif göndermeye başlar ve bir sonraki yılın USP başvurularının başladığı tarihe kadar yeni teklif göndermeye devam edebilirler. Dolayısıyla öğrenciler de bu tarihler arasında teklif alabilirler, ancak işverenlerin genellikle yaz ayları ve sömestr tatilleri için daha fazla sayıda öğrenciye staj imkânı sunduğu görülmektedir.



# Öğrenciler kaç gün staj yapabilirler?

Staj dönemlerinin istisnai haller saklı kalmak üzere en az yirmi iş günü olarak belirlenmesi tavsiye edilmektedir. Ancak, üniversitenin onay vermesi halinde işveren ve öğrenci arasında daha uzun ya da kısa olacak şekilde belirlenebilir. Stajların 15 iş gününden daha az olmaması önerilir. Aday stajını zorunlu stajına saydıracaksa ve fakültesinin daha fazla staj yapma zorunluluğu varsa staj süresi, staj yapılacak kurum ve üniversitenin onayıyla arttırılabilir.



# İşveren tarafından teklif edilen staj süresinde değişiklik yapılması mümkün müdür?

İşverenler genelde minimum yirmi iş günü olacak şekilde staj teklifi göndermektedir. Teklif edilen staj süresi öğrenci ve üniversitesi için uygun değilse; öğrenci işverenle iletişime geçip staj süresinde değişiklik talep edebilir. İşverenin ve üniversitenin uygun görmesi durumunda staj süresinde değişiklik yapılabilir.



# Öğrencinin staj kabul aldığı tarih aralığı ders dönemine denk gelmektedir. Üniversitemiz yönetmeliğinde öğrencinin ders döneminde staj yapamayacağı belirtilmektedir. Bu durumda ne yapılmalıdır?

Öğrenci staj teklifi aldığı kurumun staj sorumlusu ile iletişime geçerek staj tarihlerinde değişiklik talep edebilir. Kurumun da uygun görmesi halinde öğrenci, staj tarihlerini ders dönemine denk gelmeyecek şekilde ayarlayabilir. Takibin sağlanabilmesi için öğrenci, kurumda yapacağı staj ile ilgili gerekli tarih değişikliğini üniversitesine bildirmelidir. Ancak öğrencinin ders döneminde haftanın sadece belirli günlerinde dersi bulunuyorsa (boş günleri mevcutsa) ve staj teklifi, öğrencinin derslerine devam etmesini engellemeyecek şekilde söz konusu boş günleri kapsayacak şekilde düzenlenerek gönderildi ise öğrencinin mesleki gelişimini desteklemek açısından stajın onaylanarak gerekli süreçlerin yürütülmesi Cumhurbaşkanlığı İnsan Kaynakları Ofisi tarafından önerilmekte olup, son söz Fakülte/Meslek Yüksekokulları yöneticilerine aittir.



# İşveren, staja kabul ettiği öğrencimiz için staj kabul belgesi/onay formu talep ediyor. Bu durumda ne yapmalıyız?

Program kapsamında işverenlerin talep etmesi halinde staja kabul edilen öğrencileriniz için varsa üniversitenize ait “staj kabul formu/belgesi” formatını kullanabilirsiniz. Kariyer Merkezimiz tarafından hazırlanan ve Üniversitemizin formlar sayfasında yer alan ‘Zorunlu Stajı Olmayan Öğrenciler İçin Staj İzin Belgesi’ formunun iki nüsha şeklinde hazırlanarak birisi bölümde kalacak şekilde işverene teslim etmesi sağlanabilir.



# Öğrencilerin sigorta primlerini kim karşılayacaktır?

Ulusal Staj Programı kapsamında yapılacak tüm stajlarda; 5510 sayılı Sosyal Sigortalar ve Genel Sağlık Sigortası Kanununun 5/b maddesi kapsamında sosyal güvenlik prim ödemeleri öğrencilerin bağlı olduğu yükseköğretim kurumu tarafından yapılacaktır.



# Gönüllü staj yapacak öğrencilerin sigortasını karşılamak gerekiyor mu?

Evet. Ulusal Staj Programı kapsamında zorunlu/gönüllü staj ayrımı yapılmamaktadır. Bu doğrultuda, staja kabul edilmeleri durumunda zorunlu ya da gönüllü staj ayrımı yapmaksızın tüm öğrencilerin sigortalarının üniversiteleri tarafından karşılanması gerekmektedir.



# Öğrenci staj yapacağı tarih aralığında mezun durumunda olur ise sigortası karşılanmalı mıdır?

Kariyer Kapısı’ndaki Staj Yönergesi 5. Maddede de belirtildiği gibi: “Program kapsamında staj yapacak öğrencilerin; staj süresi boyunca yükseköğretim öğrencisi olması gerekmektedir.” Adayın staj yapacağı tarih aralığında mezun konumunda olması durumunda üniversitesinin sigorta yapma zorunluluğu bulunmamaktadır.



# Üniversitemizde çalıştırılan stajyer öğrencilerin ücreti nasıl karşılanacaktır?

Üniversitenin ilgili kalem/kalemlerinde bütçe mevcutsa stajyer ücretlerinin karşılanması hususunda öncelikle bu bütçe kullanılmalı, ancak söz konusu bütçe yetersiz kaldığı zaman üniversitenin Strateji Geliştirme Daire Başkanlığı, Cumhurbaşkanlığı Strateji Bütçe Başkanlığı’na (SBB) Resmi Yazı göndererek “stajını tamamlayan” adaylar için bütçe talebinde bulunmalıdır. Bilindiği üzere 2022 yılında, üniversitelere USP kapsamında bütçe aktarılmasına ilişkin Cumhurbaşkanlığı İnsan Kaynakları Ofisi koordinasyonunda, SBB yetkilileri ile tüm kariyer merkezleri ve kariyer merkezlerinden sorumlu Rektör Yardımcılarının katılımı ile bir toplantı gerçekleştirilmiştir. Söz konusu toplantıda SBB tarafından “yetki alanlarının talep edilen bütçelerin aktarılıp aktarılmaması kararı ile sınırlı olduğu, bu nedenle de “görüş talebi ” gibi yetki alanına girmeyen içeriklere sahip yazılara cevap vermeyecekleri” bilgisinin paylaşıldığını hatırlatmak isteriz.



# USP kapsamında aday havuzunda bulunan öğrencileri Üniversitemizde stajyer olarak istihdam etmemiz durumunda sigorta ve ücret ödemeleri nasıl olacaktır? Staj imkanı sağladığımız adayın kendi Üniversitemiz öğrencisi olma durumunda süreç nasıl ilerleyecektir?

3308 sayılı Mesleki Eğitim Kanunu, 5510 sayılı Sosyal Sigortalar ve Genel Sağlık Sigortası Kanunu ve ilgili mevzuat hükümlerine göre Ulusal Staj Programı kapsamında staja kabul edilen öğrencilerin sigorta primleri öğrencisi oldukları yükseköğretim kurumu tarafından, stajyer ücreti ise staj yaptığı kurum/kuruluş tarafından karşılanmalıdır. Bu doğrultuda, bir öğrenciyi üniversitemizde stajyer olarak istihdam etmeniz durumunda; sigorta primi öğrencinin bağlı olduğu yükseköğretim kurumu tarafından karşılanırken stajyer ücreti işveren konumunda bulunan üniversitemiz tarafından karşılanmalıdır. Sigorta süreçlerinin başlatılabilmesi için, öğrencinin eğitim aldığı yükseköğretim kurumuna staja kabul aldığına ilişkin resmi yazı gönderebilir ya da öğrenciye, üniversitesine teslim ederek süreçleri başlatabilmesi için “Staja Kabul Belgesi” verilebilir. (İlgili belgenin örneğine Staj Yönergesi Ek 4’ten ulaşabilirsiniz.) Eğer stajyer aynı zamanda üniversitemizin öğrencisi ise hem sigorta primi hem de stajyer ücreti üniversitemizce karşılanır.



# Üniversiteler Cumhurbaşkanlığı Strateji Bütçe Daire Başkanlığı’ndan bütçe talep ettiğinde süreç nasıl ilerlemektedir?

Cumhurbaşkanlığı Strateji Bütçe Başkanlığı (SBB), üniversitenin bütçe talebine ilişkin gönderdiği Resmi Yazıya istinaden üniversitenin ilgili kalemlerini inceleyip bu kalemlerde bütçe olup olmadığını kontrol eder. Üniversitenin ilgili kalemlerinde bütçe mevcutsa staja ilişkin ücretlerin bu bütçeden karşılanmasını talep eder. Ancak üniversitenin ilgili kalemlerinde bütçe bulunmuyorsa SBB, Cumhurbaşkanlığı İnsan Kaynakları Ofisi ile iletişime geçerek “stajını tamamlayan” adayları teyit eder ve bu adaylar için üniversiteye bütçe aktarımını gerçekleştirir.



# Stajyer ücretleri işverenler tarafından ne zaman ödenmektedir?

Kariyer Kapısı’nda bulunan Staj Yönergesi’nin 14/1 maddesinde “Stajyerlere, 3308 sayılı Mesleki Eğitim Kanununun 25’inci maddesi gereğince staj yaptığı kurum tarafından staj bitimine müteakip ücret ödenir” ifadesi bulunmaktadır. Detaylar için bahsi geçen kanunun ilgili maddesi ve Ulusal Staj Programı Yönergesi incelenebilir.



# Sigorta işlemleri tamamlanan bir öğrenci stajına başlamamış ya da stajdan vazgeçtiğini geç bildirmiştir. Bu durumda ne yapılmalıdır?

Öğrenci stajını iptal edecekse, bu durumu staj tarihi gelmeden önce üniversitesinin ilgili birimlerine ve staj yapacağı kurumdaki staj sorumlusuna bildirmelidir. Öğrencinin bu bilgiyi vermesini takiben işveren, sistem üzerinden öğrencinin durumunu “stajı iptal edildi” olarak değiştirmektedir. Söz konusu “durum” kariyer kapısı üzerinden Kariyer Merkezlerince görüntülenebilmektedir. Dolayısıyla “Staj Durumu” bilgisi “stajı iptal edildi” olarak görüntülenen öğrencilerin sigorta iptal işlemi gerçekleştirilebilir.-*Öğrencinin, Üniversitemizin ve işverenin mağduriyet yaşamaması için stajını iptal etmek isteyen öğrencinin bu durumu staj tarihinden en az bir hafta önce işverenlere ve Üniversitenin ilgili birimlerine yapması gerekmektedir. Öğrencinin stajını iptaline ilişkin gerekli taraflara zamanında bilgilendirme yapması önemlidir. Bu nedenle Kariyer Merkezi yetkililerince öğrencilere staj iptalinde yapması gerekenlere ilişkin uyarı/bilgilendirme yapılmaktadır.
*Stajın mazeret bildirmeksizin iptal edilmesi ve/veya staj başlangıç tarihinde adayın staj yerine gelmemesi durumunda ilgili işveren, öğrencilerin sistemdeki profiline adayın sorumsuz davranışına ilişkin not düşer ve bu durum diğer işverenler tarafından görüntülenir. Dolayısıyla bu geri bildirim, öğrencilerin daha sonra alacakları staj teklifleri için olumsuz izlenim yaratır.

